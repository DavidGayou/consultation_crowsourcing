Creativitat, cultura i pirateria
                                                             Josep M. Boixareu
                                                             Editor i escriptor

L'aprovació per part del Consell de Ministres del govern espanyol de l'Avantprojecte de reforma de la Llei de Propietat Intel·lectual ha despertat un gran interès en tots els àmbits del món de la cultura, amb postures diferents segons el major acord o desacord amb el text proposat. Aquesta reforma contempla gairebé tots aquests àmbits però, sobretot, el de la gran premsa i la seva problemàtica amb els grans "agregadors" de continguts com Google que, sens dubte, és el que està en el punt de mira i no sense motius. 
La propietat intel·lectual sempre ha estat un tema molt complicat i la seva legislació sempre ha anat a remolc de l'evolució del món de la creació i l'edició. Fins l'any 1987 vam viure cent- quaranta anys amb una llei del segle XIX, concretament del 1847 en que es va promulgar la primera llei que reconeixia el dret d'autor. Està clar que als governants de la segona meitat del segle XIX, part del XX i a les autoritats franquistes els preocupava poc els drets sobre la creació de  les obres literàries, científiques o artístiques. Els Ministerios de Información y Turismo dels  governs de Franco tenien més feina a censurar que no pas de preocupar-se dels drets dels creadors. I no és fins ja ben entrada la democràcia que es promulga una nova llei reguladora, que va ser elaborada gairebé de bell nou. La recordo  perquè vaig participar en el seu estudi pel que feia al món del llibre. La reforma que s'està preparant ara és la sisena en vint-i-set anys. Causes: l'evolució tecnològica, el desbordament de tot tipus de pirateria (de primer va ser la reprografia il·legal), la democràcia i una sensibilització més gran per la cultura i els drets dels creadors.
Encara que les parts ho neguin, no tinc cap dubte que el "lobby" exercit pels editors dels gran rotatius haurà tingut una important influència en el redactat de l'avantprojecte d'aquesta llei. Quan l'AEDE, que agrupa aquests grans diaris, manifesta que és "el pas més important que ha fet el Govern espanyol per protegir la premsa" queda bastant clara la suposició. De tota manera alguna cosa s'havia de fer per tractar d'aturar la impunitat amb que actuaven aquests "agregadors" de continguts que no tan sols estan perjudicant la gran premsa, sinó tots els sectors editorials de llibres, revistes i tot tipus de publicacions  divulgadores de continguts protegits pel dret d'autor. Diverses associacions de creadors i editors ja han manifestat voler tenir més part durant la tramitació parlamentària d'aquesta futura llei. Associacions d'editors, com els de llibre de text, es queixen de que les excepcions que l'avantprojecte segueix fent en els àmbits de la recerca i l'ensenyament, tan reglat com virtual, poden dur aquest sector a una situació més crítica de la que ja pateixen.
El text actualment en projecte preveu importants sancions per aquells webs, llistes de webs o enllaços de continguts subjectes de dret d'autor que no hagin estat autoritzats pels seus editors. L'editor és responsable de vetllar pels drets morals i patrimonials de l'autor. Google no és l'únic nom que practica aquestes agregacions, però fa ja molts anys que s'ha anat guanyant fama de pràctiques dubtoses. La prova és que té des de fa temps  contenciosos i sentències en contra per violar normes de privacitat, mostrar continguts sense permís o signar contractes enganyosos amb editors o que, senzillament, ha incomplert. En té amb la mateixa Unió Europea, amb la qual està negociant la quantia  d'una multa molt important, per aquests motius i per abús de posició dominant. Segons el tan al·ludit text, Google i els demés agregadors de continguts hauran de negociar amb les entitats de gestió de drets CEDRO i VEGAP, les  compensacions econòmiques a pagar. Tothom qui coneix CEDRO (entitat de la qual vaig ser un dels fundadors) o VEGAP, no veu clar com aquestes entitats, malgrat la seva important gestió que duen a terme des de fa anys, podran negociar de tu a tu amb un gegant com Google que s'ha menjat peixos molt més grossos. Segons el text, si no hi ha acord amb aquestes entitats hi haurà un arbitratge a càrrec de la Secció Primera de la Comissió de Propietat Intel·lectual depenent del Ministeri de Cultura i que previsiblement haurà de decidir en molts més casos. Tot plegat ho veig molt fosc, tenint en compte que, per exemple, Google no paga gairebé impostos a Espanya, derivant els seus beneficis a països de baixa fiscalitat.

Aquest tema dóna per molt tant des del punt de vista legal, cultural, econòmic o ètic. El centre de la qüestió és, però, si la societat està disposada a valorar el treball dels creadors i a recolzar totes les mesures que persegueixen als pirates de la cultura, perquè, sinó, la decadència cultural està garantida, perquè si no es respecta la creació i no se la estimula no hi haurà creació. Ja sabem que actualment la tecnologia va per davant de quasi tot i que hipnotitza de tal manera que impedeix de discernir si tot el que utilitzem d'ella ens és prou beneficiós i més si ho fem al preu d'engreixar pirates. Encara hi ha, però, "laureados" com Kennth Goldsmith, que ocupa pàgines senceres d'un gran rotatiu, dient que "la poesia és un espai mort del que cal apoderar-se, i el lloc on hi ha més possibilitats és la Xarxa". Més possibilitats, de què?
 

