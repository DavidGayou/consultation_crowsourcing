Przyszłość Prawa Autorskiego - Konsultacje Europejskie

1. Czy linkowanie powinno zostać zabronione?

- Nie. Linkowanie to podstawowa czynność w internecie, porównywalna z rozmową
między znajomymi. Zakaz linkowania doprowadziłby do paraliżu internetu, gdyż cały
internet istnieje dzięki linkom. Osoba udostępniająca link może nie wiedzieć, co będzie
pod nim dostępne w przyszłości. Autor strony www może przecież zmienić zawartość
strony, a użytkownik który opublikował link może nie wiedzieć, że zawartość strony się
zmieniła i nagle stał się "przestępcą", bo nowa treść łamie prawa autorskie. Użytkownik
sieci nie powinien odpowiadać prawnie za to, co ktoś inny gdzieś opublikował, bo nie ma
100% pewności, że treści te opublikowano legalnie.

2. Czy warto wprowadzić sprzedaż zakupionych wcześniej plików?

- Nie, bo narusza to prawo do swobodnego dysponowania zakupionym produktem. Zakaz
taki naruszy prawo konsumenckie. Na prawie takim zależy tylko osobom, które chcą
nieetycznie, wielokrotnie zarabiać na jednostkowo sprzedanym produkcie. To tak, jakby
koncern samochodowy chciał zakazać dalszej odsprzedaży pojazdu innej osobie, albo
chciałby otrzymywać pieniądze po każdej zmianie właściciela samochodu. Jest to
nieuczciwe.

3. Czy sto lat to nie za dużo?

- Ochrona praw autorskich trwająca kilkadziesiąt lat, albo i sto, po śmierci twórcy jest
nieuczciwa. Bo za dziele twórcy zarabia ktoś, kto go nie stworzył. To zwyczajne
pasożytowanie. Ochrona praw autorskich powinna zostać ograniczona albo do 10 do 20
lat od publikacji dzieła (podobnie, jak ws. prawa patentowego), albo do chwili śmierci
twórcy dzieła. Dlaczego na dziele zmarłego twórcy ktoś ma zarabiać, jakby był jego
autorem? Jeśli w rodzinie zdarzy się, że np. mąż zmarł i przestał zarabiać na życie np.
pracując w biurze, top jego żona nie otrzymuje przez 50 czy 70 lat po jego śmierci
pieniędzy za pracę, którą kiedyś wykonał dla pracodawcy (otrzymuje tylko ostatnie
wynagrodzenie męża). Tak samo powinno być z twórcami dzieł. Dlaczego dzieci i wnuki
mają dostawać pieniądze za to, że ich ojciec czy dziadek kiedyś pracował jako artysta?

4. Co nam wolno zrobić z utworem?

- Z utworem można zrobić wszystko w okresie dysponowania nim w ramach dozwolonego
użytku, za wyjątkiem osiągania korzyści majątkowych z tytułu praw autorskich, do chwili
odsprzedania utworu (można odsprzedać z zyskiem, jeśli wartość utworu wzrosła).

5. Czy powinniśmy mieć pełen dostęp on-line do zbiorów bibliotek?

- Tak. Bo całe społeczeństwo płaci podatki m.in. na biblioteki (za pośrednictwem
samorządów). Skoro biblioteki kupują książki za pieniądze podatników, podatnicy powinni
mieć do nich bezpłatny dostęp. Zarówno fizyczny, jak i online. Biblioteka nie powinna
natomiast zarabiać na udostępnianiu dzieł.

6. Czy chcemy mieć prawo do publikowania własnych kolekcji w Sieci?

- Tak. Powinno się jednak wprowadzić powszechny, niewielki podatek w wysokości np. 1 zł
od posiadania internetu, które to pieniądze trafiałyby do organizacji zbiorowo
zarządzającymi prawami autorskimi. Podatek ten dałby pewność, że użytkownik internetu
udostępnia pliki legalnie, a właściciele praw autorskich otrzymaliby wynagrodzenie z tego
podatku.

7. Czy prawo autorskie powinno dalej ograniczać dostęp do edukacji?

- Nie, bo edukacja jest obowiązkowa i ma szczytny cel. Każdy autor korzystał z systemu
edukacji, dzięki któremu nabył umiejętność pisania, czytania, itd., dlatego powinien
wspierać dalszy rozwój edukacji społeczeństwa. Inna sprawa, że celem włączenia dzieła
do systemu edukacji nie jest dobrowolna chęć obcowania z dziełem przez uczniów, a
nakaz poznania dzieła jest promocją twórczości autora dzieła. Byłoby idealnie, gdyby
Ministerstwo Edukacji Narodowej opracowało darmowe podręczniki, a wydawcy mogli je
bez opłat autorskich drukować konkurując między sobą cenowo. Autorzy podręczników
dostawaliby jednorazowe wynagrodzenie za wykonaną pracę z pieniędzy podatników.

8. Czy prawo autorskie powinno dalej ograniczać dostęp do wiedzy?

- Nie. Każdy naukowiec powinien mieć obowiązek publikowania wyników badań
naukowych (nawet jeśli były porażką) na stronie tworzonej przez Państwo, zwłaszcza, jeśli
badania finansowano pieniędzy publicznych. Natomiast za napisanie książki naukowej (nie
mylić z publikacją wyników badań naukowych) prawa autorskie powinny obowiązywać.
Naukowcy zaciągnęli kredyt wiedzy u poprzednich pokoleń i w budżecie państwa, które
łożyło na ich edukację, dlatego swoją merytoryczną wiedzą powinni się bezpłatnie dzielić.

9. Czy remiks to też sztuka, a jeśli tak to czy powinniśmy go chronić?

- Remiks to sztuka, ale bazująca na cudzym dziele. Dlatego powinny być remiksy legalnie
dostępne, ale ich autorzy nie powinni być objęci ochroną praw autorskich. Mogą zarabiać
na sprzedaży płyt, ale nie powinni rościć sobie praw do majątkowych praw autorskich (np.
licencje).

10. Jeśli twórcy zostaną wynagrodzeni za obecność ich dzieł w Sieci, to jakie prawa
powinniśmy w zamian otrzymać?

- Powinno się jednak wprowadzić powszechny, niewielki podatek w wysokości np. 1 zł od
posiadania internetu, które to pieniądze trafiałyby do organizacji zbiorowo zarządzającymi
prawami autorskimi. Podatek ten dałby pewność, że użytkownik internetu udostępnia pliki
legalnie, a właściciele praw autorskich otrzymaliby wynagrodzenie z tego podatku.

11. Jak ścigać naruszenia prawa autorskiego?

- Nie powinno się marnotrawić środków na walkę z tzw. piractwem. Powinno się jednak
wprowadzić powszechny, niewielki podatek w wysokości np. 1 zł od posiadania internetu,
które to pieniądze trafiałyby do organizacji zbiorowo zarządzającymi prawami autorskimi.
Podatek ten dałby pewność, że użytkownik internetu udostępnia pliki legalnie, a
właściciele praw autorskich otrzymaliby wynagrodzenie z tego podatku. W żadnym
wypadku tzw. "piractwo" nie powinno być ścigane, gdyż właściciele praw autorskich
używają automatów do naruszenia wykrywania praw autorskich i dochodzi do wielu
pomyłek. Podatek o którym piszę, rozwiązałby problem legalności dzieł dostępnych w
sieci.
12. Jaka powinna być przyszłość kultury w Sieci?

- Jak wyżej. Wszystkie dzieła kultury powinny być legalnie dostępne w sieci, w zamian za
wspomniany nieuchronny podatek. Autorzy dzieł mogą jednak zakładać własne strony, na
których sprzedawaliby swoje dzieła, ale nie mogliby zakazywać udostępniania ich na
innych stronach, o ile strony te nie zarabiałyby na jego twórczości.

PODSUMOWANIE:

Wszystko, co zostało upublicznione w internecie w dowolny sposób, powinno być
dostępne legalnie, w zamian za symboliczny, nieuchronny podatek na rzecz twórców dzieł.
Dzieła i badania naukowe wytworzone za publiczne pieniądze powinny być powszechnie
dostępne, gdyż zostały sfinansowane z pieniędzy podatników, czyli przez społeczeństwo.
Prawa autorskie powinny wygasać albo po 10-20 latach od opublikowania dzieła, albo w
chwili śmierci twórcy.

Z poważaniem:
Michał Antosiewicz
Autor książek i komiksów
